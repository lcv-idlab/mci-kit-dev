Title: Adattare il museo

----

Description: Nel museo ... Lorem ipsum dolor sit amet, consectetur adipiscing elit, sed do eiusmod tempor

----

Icon: icone_mci_05.png

----

Article: 

- 
  section_title: Cosa
  content: >
    Per facilitare l’orientamento e la
    mobilità negli spazi museali alle
    persone con problemi di vista è
    consigliabile adattare il museo.
    Apportando alcuni accorgimenti specifici
    è possibile favorire l’autonomia dei
    visitatori, nonché la fruizione
    generale del museo. In particolare è
    possibile apportare delle migliorie
    intervenendo in maniera mirata sulla
    struttura del museo, su aspetti legati
    all’arredamento degli interni e
    all’allestimento delle mostre.
- 
  section_title: Perché
  content: >
    Il livello di autonomia dei visitatori
    per ciò che concerne gli spostamenti è
    estremamente variabile e dipende da
    diversi fattori, quali ad esempio la
    tipologia del problema visivo, il
    periodo d’insorgenza del problema, il
    grado di accessibilità del museo o la
    sua offerta di mediazione specifica.
    Attualmente è piuttosto raro che una
    persona con problemi di vista si rechi
    da sola al museo; al fine di
    salvaguardare la propria sicurezza, la
    sicurezza delle opere esposte, ma anche
    per una maggiore piacevolezza nella
    visita, la maggior parte delle persone
    con problemi di vista preferisce essere
    accompagnata da una persona vedente.
    Adattando il museo, è però possibile
    facilitare l’autonomia di visita delle
    persone con problemi di vista in
    particolare a favore delle persone
    ipovedenti.
- 
  section_title: Di cosa tenere conto
  content: |
    ### 1.	Ascensore
    
    Se installare un ascensore nel proprio museo sarebbe una soluzione auspicata per raggiungere la piena accessibilità, è comunque possibile facilitare la mobilità alle persone con problemi di vista munendo le scale di corrimani.
    
    Se specificatamente adattati gli ascensori possono essere un supporto molto utile all’orientamento e alla mobilità. Per essere fruibile alle persone con problemi di vista, l’ascensore deve essere munito di pulsanti con numeri in rilievo e in braille. Inoltre è necessario massimizzare i contrasti tra il numero e lo sfondo della pulsantiera, siano essi di natura cromatica e/o materiale. Nel caso in cui non sia possibile integrare pulsantiere in rilievo, si consiglia ad ogni modo di garantire i massimi contrasti tra il numero del piano di destinazione e il pulsante corrispondente, così come di integrare una segnaletica sonora. Se presenti, le integrazioni sonore possono essere di grande aiuto: una pulsantiera digitale ad illuminazione non è sufficiente.
    
    
    ### 2.	Scale e corrimani
    
    Sia per le persone cieche che per quelle ipovedenti il corrimano funge da supporto direzionale, percettivo e di sostegno nello spostamento su una scala, sia esso svolto in autonomia o con l’accompagnamento di una persona vedente. Ne è quindi fortemente consigliato l’inserimento. In molti musei le scale sono provviste di corrimano unicamente su un lato: per migliorare la mobilità delle persone con problemi di vista si consiglia invece di munire di corrimano entrambi i lati.
    
    Nei casi in cui siano presenti delle ringhiere in ferro battuto con elaborati disegni, si suggerisce di coprirne con materiale trasparente la parte inferiore, al fine di evitare ulteriori ostacoli alla mobilità. Esiste infatti la concreta possibilità di impigliare vestiti, borse o altro nelle decorazioni in ferro.
    
    
    ### 3.	Arredamento e ostacoli
    
    Si raccomanda di non posizionare il mobilio o qualsiasi altro elemento di disturbo (soprattutto se spigoloso o poco visibile), nelle zone di passaggio, per evitare ostacoli alla mobilità dei visitatori con problemi di vista.
    
    È opportuno segnalare ai visitatori ogni dislivello presente a suolo, a maggior ragione quelli minimi (piccoli gradini), che proprio per essere quasi impercettibili sia alla vista che al tatto, possono facilmente passare inosservati, provocando cadute pericolose. È possibile segnalare questo tipo di ostacolo sia a voce, che attraverso l’applicazione a terra di una segnaletica in rilievo percepibile sia attraverso la vista (per le persone ipovedenti) che attraverso il tatto (tramite l’utilizzo della sensibilità dei piedi e del bastone bianco). (Vedi punto 5.)
    
    Inoltre le superfici laccate o riflettenti come anche quelle vetrate, sono sconsigliate sia a causa del pericolo che comportano, visto che il rischio concreto di farsi male scontrandosi con i vetri è piuttosto elevato nella misura in cui le superfici trasparenti sono difficilmente o per nulla individuabili, sia a causa dei riflessi che inevitabilmente interferiscono con la visione residua delle persone ipovedenti ostacolando ulteriormente la visione. Quando presenti, le porte e di vetro vanno segnalate, ad esempio apponendo su di esse elementi segnaletici opachi, di grandi dimensioni e con un forte contrasto cromatico. Questo può aiutare in particolare le persone ipovedenti a riconoscere l’ostacolo evitando scontri pericolosi.
    
    Si ricorda di segnalare, sempre e in ogni caso, tutti i possibili ostacoli alla mobilità che i visitatori con problemi di vista potrebbero incontrare attraversando gli spazi del museo. Nel caso in cui i visitatori siano accompagnati dal personale, è possibile farlo lungo il percorso di visita; in caso contrario, risulta essenziale che il personale di accoglienza fornisca le indicazioni del caso all’entrata del museo.
    
    Il colore delle pareti, sia per ciò che concerne gli spazi comuni che per quelli espositivi, dovrebbe essere chiaro o tendente al bianco e rimanere monocromatico. Ciò favorisce l’orientamento per le persone ipovedenti, che riescono così più facilmente a identificare i limiti spaziali imposti dalle pareti, grazie anche al forte contrasto con i pavimenti e con le opere posizionate a muro. Inoltre le pareti e il soffitto chiari riflettono maggiormente la luce, creando zone illuminate in maniera diffusa e omogenea favorendo ulteriormente la visione residua per le persone ipovedenti e dunque l’orientamento negli spazi. Le pareti chiare favoriscono inoltre la fruizione delle opere a muro (Vedi allestimento).
    
    Si suggerisce di posizionare piante odoranti negli spazi comuni ed espositivi. Ciò potrebbe favorire ulteriormente l’orientamento per le persone con problemi di vista.
    
    
    ### 4.	Illuminazione
    
    Negli spazi comuni, meglio disporre di un’illuminazione diffusa e indiretta. Meglio ancora non rendere visibile la fonte di luce. Per facilitare la diffusione della luce, si consiglia pertanto di dipingere le pareti e il soffitto con colori chiari tendenti al bianco.
    
    Gli spazi espositivi devono godere delle stesse condizioni di luce diffusa degli spazi comuni, evitando quando possibile cambi bruschi di luce da una sala all’altra e soprattutto zone o sale completamente buie, percepite come barriere da parte delle persone ipovedenti perché sinonimo di incognita, di pericolo e dunque di insicurezza generale. Per maggiori informazioni rispetto all’illuminazione delle opere negli spazi espostivi vedi Allestimento.
    
    ### 5.	Pavimentazione e superfici calpestabili
    
    Molti musei in Svizzera hanno sede in edifici storici, magari modificati nel corso degli anni. In molti casi, dunque, la pavimentazione non è uniforme in tutti gli spazi museali, ma può differire da sala a sala. Se da una parte è bene non eccedere in questa varietà di materiali a suolo perché ciò potrebbe confondere le persone con problemi di vista, allo stesso tempo queste differenze potrebbero essere sfruttate per favorire l’orientamento del pubblico. Si è riscontrata infatti una certa utilità nel disporre di differenti tipi di pavimentazione in quanto ciò permette ai visitatori con problemi di vista di percepire diversi materiali calpestabili (legno, cemento, pietra, linoleum, ecc.) e dunque di orientarsi attraverso il tatto. Perché dunque non tenere conto delle peculiarità della struttura del museo anche per orientare i visitatori con problemi di vista? (es. nella sala con il parquet sono presenti i dipinti sulle pareti, ecc.)
    
    Le differenze di pavimentazione, spesso portano con sé anche differenze a livello di quote e altezze dei pavimenti, creando piccoli scalini e/o leggeri dislivelli al suolo. Si consiglia quando possibile di eliminare questi dislivelli. Nel caso in cui ciò non fosse possibile, è importante segnalare ai visitatori la loro presenza. Questo vale ancor più per i dislivelli minimi, che proprio per essere quasi impercettibili sia alla vista che al tatto, possono facilmente passare inosservati provocando cadute pericolose.
    
    Per “superfici calpestabili”, si intendono degli elementi modulari di pavimentazione a rilievo (in gomma o altri materiali a contrasto con la pavimentazione) applicabili al suolo al fine di orientare il visitatore con problemi di vista attraverso il tatto (con la sensibilità dei piedi stessi o del bastone bianco). È consigliata l’installazione di questa tipologia di segnaletica in spazi piuttosto ampi, esterni o interni al museo, nei quali è possibile offrire una serie limitata di scelte; è importante dunque direzionare il visitatore tenendo conto degli obiettivi per lui potenzialmente utili e interessanti da raggiungere. Queste superfici calpestabili possono essere utilizzate per costruire dei percorsi tattili, in grado di fornire informazioni di tipo direzionale e avvertimenti situazionali (presenza di un pericolo, di un incrocio, di una svolta, di un servizio, necessità di procedere con cautela). Avvertendo sotto i piedi il dislivello/contrasto costituito dalla striscia in rilievo parallela al senso di marcia, le persone con problemi di vista possono così seguire un percorso ricevendo conferma ad ogni passo della corretta direzione. Se il visitatore dovesse prendere una direzione sbagliata e/o pericolosa se ne accorgerebbe subito poiché sentirebbe che il dislivello non corre più lungo l’asse del proprio piede risultando obliquo rispetto ad esso; sarebbe dunque indotto a correggere subito la direzione di marcia. La segnaletica tattile è una rappresentazione schematica con caratteristiche particolari per poter essere esplorata con il tatto ma anche percepita visivamente. Se il contrasto del percorso tattile, oltre ad essere di natura materiale è anche di natura cromatica, questo tipo di percorso può essere di grande aiuto nell’orientamento e nella mobilità, sia per le persone cieche che per quelle ipovedenti, favorendo l’autonomia di visita del pubblico.
    
    
    ### 6.	Comfort
    
    Si consiglia di predisporre sedute a disposizione del pubblico lungo tutto il percorso di visita, sia negli spazi comuni che in quelli espositivi. È inoltre molto importante segnalare al pubblico questa disponibilità e posizionare le sedute in maniera a che siano allo stesso tempo di facile identificazione e non di intralcio al passaggio. Infatti se la visita di una mostra o di un intero museo può essere stancante per tutti, è necessario tenere conto che per le persone con problemi di vista l’affaticamento potrebbe essere maggiore.
    
    
    ### 7.	Audioguide e nuove tecnologie
    
    Sarebbe ideale disporre di audioguide descrittive per le mostre in corso e per le spiegazioni sull’edificio in maniera sistematica (Vedi descrizioni). Esse infatti, se adattate alle esigenze del pubblico con problemi di vista, possono offrire un aiuto significativo anche in materia di orientamento oltre che per fruire delle opere d’arte, favorendo così l’autonomia dei visitatori. Per rendere un’audioguida efficace anche per l’orientamento, è infatti possibile integrare une segnaletica sonora attraverso la registrazione di tracce audio specifiche, in grado di spiegare a voce dove si situano ad esempio i servizi, l’ascensore, le scale, le sale espositive, le opere che è possibile toccare o altro.
    
    Per rendere lo strumento efficace anche per l’orientamento durante il percorso di visita, potrebbe essere utile munire gli spazi di sensori in grado di percepire la presenza dei visitatori e far partire dunque le tracce audio in funzione alla posizione. Le nuove tecnologie offrono la possibilità di utilizzare strumenti a sensore, di grande aiuto alla visita e in grado di facilitare la fruizione del museo alle persone con problemi di vista su vari livelli. La maggior parte di loro risultano però di complessa implementazione e per questo motivo non specificatamente consigliati.
    
    Per far fronte all’esigenza di un’audioguida adatta, si consiglia pertanto di disporre o di uno strumento specifico dotato di pulsanti con numeri in rilievo e con alto contrasto cromatico, i cui numeri corrispondenti siano affissi alle pareti accanto alle opere selezionate, anch’essi in grandi caratteri a forte contrasto cromatico (ciò sarebbe molto utile soprattutto per le persone ipovedenti), o di un’applicazione scaricabile e fruibile attraverso il proprio smartphone, in maniera da poter ascoltare le tracce sonore descrittive anche a distanza. Le audioguide adattate non devono per forza descrivere tutte le opere presenti in mostra, ma è possibile offrire al pubblico una selezione (Vedi selezione opere).
    
    Ricordiamo però che entrambe le soluzioni citate sono molto utili per il pubblico ipovedente, ma non risolvono completamente il problema per le persone cieche, che necessitano in ogni caso di un accompagnamento da parte di un vedente, non fosse che per sapere dove si trova l’opera che l’audioguida sta descrivendo. Detto ciò, se l’audioguida è adattata, il visitatore cieco accompagnato da un conoscente vedente, sarà comunque più libero e autonomo e non dovrà forzatamente appoggiarsi al personale museale.
    
    Risulta in ogni caso importante, se necessario, mettere a disposizione una persona appositamente sensibilizzata che possa fornire le informazioni alle persone con problemi di vista, e/o accompagnarle fisicamente descrivendo loro le opere e gli spazi del museo e che le possa guidare nell’esplorazione tattile delle opere – quando è data la possibilità di toccarle.